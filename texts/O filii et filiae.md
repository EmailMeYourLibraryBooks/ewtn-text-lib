# O filii et filiae

***

## Setting: Parish Book of Chant 260

O filii et filiae,
Rex caelestis, Rex gloriae,
morte surrexit hodie, alleluia.

Et mane prima sabbati,
ad ostium monumenti
accesserunt discipuli, alleluia.

Et Maria Magdalene,
et Jacobi, et Salome,
venerunt corpus ungere, alleluia.

In albis sedens Angelus,
praedixit mulieribus:
in Galilaea est Dominus, alleluia.

Et Joannes Apostolus
cucurrit Petro citius,
monumento venit prius, alleluia.

Discipulis adstantibus,
in medio stetit Christus,
dicens: Pax vobis omnibus, alleluia.

Ut intellexit Didymus,
quia surrexerat Jesus,
remansit fere dubius, alleluia.

Vide, Thoma, vide latus,
vide pedes, vide manus,
noli esse incredulus, alleluia.

Quando Thomas Christi latus,
pedes vidit atque manus,
Dixit: Tu es Deus meus, alleluia.

Beati qui non viderunt,
Et firmiter crediderunt,
vitam aeternam habebunt, alleluia.

In hoc festo sanctissimo
sit laus et jubilatio,
benedicamus Domino, alleluia.

De quibus nos humillimas
devotas atque debitas
Deo dicamus gratias, alleluia.